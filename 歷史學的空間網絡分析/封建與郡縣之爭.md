> 柳宗元〈封建論〉  
	或者曰：「封建者，必私其土，子其人，適其俗，修其理，施化易也。守宰者，苟其心，思遷其秩而已，何能理乎？」予又非之。周之事跡，斷可見矣。列侯驕盈，黷貨事戎。大凡亂國多，理國寡。侯伯不得變其政，天子不得變其君。私土子人者，百不有一。失在於制，不在於政，周事然也。秦之事跡，亦斷可見矣。有理人之制，而不委郡邑是矣；有理人之臣，而不使守宰是矣。郡邑不得正其制，守宰不得行其理，酷刑苦役，而萬人側目。失在於政，不在於制。秦事然也。

>《史記•秦始皇本紀》  
	丞相綰等言：「諸侯初破，燕、齊、荊地遠，不為置王，毋以鎮之。請立諸子，唯上幸許。」始皇下其議于群臣，群臣皆以為便。廷尉李斯議曰：「周文武所封子弟甚眾，然後屬疏遠，相攻擊如仇讎，諸侯更相誅伐，周天子弗能禁止。今海內賴陛下神靈一統，皆為郡縣，諸子功臣以公賦稅重賞賜之，甚足易制，天下無異意，則安寧之術也。置諸侯不便。」始皇曰：「天下共苦戰鬥不休以有侯王，賴宗廟，天下初定，又復立國，是樹兵也，而求其寧息，豈不難矣，廷尉議是。」